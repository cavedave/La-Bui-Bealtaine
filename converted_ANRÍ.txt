AN RÍ
“ PÁDRAIG MAC PIARAIS ”
15 Meitheamh 1912

-------------------------------------


AN RÍ
.i. fáith-chluiche


-------------------------------------

AN FhUIREANN annso síos :
MACRADh
GIOLLA NA NAOMh .i. mac beag

MANAIGh

ABB

MÍLEADh

RÍ

LAOChRADh

GIOLLARNADh

BANTRAChT

ÁIT do’n chluiche so—Sean-mhainistir

-------------------------------------

AN RÍ
Faithche os comhair na mainistreach. Glórtha manach ag
cantain. Buadhbhall do labhairt tré’n gcantain. An mac
beag do rith ó’n mainistir amach agus do sheasamh ar an
bhfaithche ag féachain fá dhéin na háirde in ar labhair an
buadhbhall.

An Mac Beag.
A Chonaill, a Dhiarmaid, a Ghiolla na Naomh !

Glórtha macraidhe dá fhreagairt.
An Mac Beag.
Tá sluagh ag triall adtuaidh !

An mhacradh do theacht ar an bhfaithche.

Mac Díobh.
Cá bhfuil sé ?

An Chéad Mhac.
Féach uait sa ngleann é.

An Treas Mhac.
Is é sluagh an Ríogh é.

An Ceathramhadh Mac.
Tá an Rí ag triall chum catha.

An buadhbhall do labhairt arís, agus é níos goire. An
mhacradh do dhul ar bharr múir na mainistreach. Cluintear
siosmarnach an tsluaigh agus é ag gluaiseacht.

An Chéad Mhac.
Chím na heachraidhe agus na marcaigh.

-------------------------------------


An Dara Mac.
Chím na claidhimh agus na sleagha.

An Ceath. Mac.
Chím na suaicheantais agus na meirgí.

An Treas Mhac.
Chím meirge an Ríogh.

An Ceath. Mac.
Chím an Rí !

An Chéad Mhac.
Cia aca an Rí ?

An Ceath. Mac.
An fear árd áluinn atá ar an each dubh.

Giolla na Naomh.
Beannuighimís do’n Rígh.

An Mhacradh
(d’aitheasg aon duine).
Beir buaidh chatha agus chosgartha, a Rí !

Glórtha laochraidhe agus macraidhe ag moladh an Ríogh.
Fuaim agus formán an tsluaigh ag gluaiseacht chum an chatha.
Ceol adharc agus píob. Ciúineas.

An Chéad Mhac.
Badh bhreagh liom bheith im’ Rígh.

Giolla na Naomh.
Cad chuige ?

An Chéad Mhac.
Tá ór agus airgead ag an Rígh.

An Dara Mac.
Tá seoda uaisle aige ina sheod-teach.

-------------------------------------

An Treas Mhac.
Tá eich sheanga agus cona calma aige.

An Ceath. Mac.
Tá claidheamh colg-ghéar cinn-óir aige agus
craoiseach chrann-reamhar cheann-ghorm agus sgiath
dhearg dhearsgnuighthe dheallrach. Do chonnacas lá i
dtigh m’athar é.

An Chéad Mhac.
Cia an dealbh agus an déanamh do bhí air ?

An Ceath. Mac.
Do bhí sé árd uasal. Do bhí sé
láidir leathan-ghuailneach. Folt fada fionn air.
Éadan áluinn uaibhreach air. Dhá shúil ghéara ghlasa
aige. Ionar sróil le n-a chneas. Léine lán-mhaiseach
dhearg agus cochall geal air fá n-a cholainn. Brat
ríoghdha corcuir uime. Seacht ndatha air, idir ionar
agus léine agus cochall agus brat. Dealg airgid ar
a bhrollach. Mionn ríoghdha fá n-a cheann, agus dath an
óir air. Dhá sgiathán mhóɼa ag éirghe os cionn a chinn
agus iad chomh geal le sgiathánaibh an fhaoileáin agus
chomh mór le sgiathánaibh an iolair. Do ba laochta an
fear é.

An Dara Mac.
Agus cad í an chuma nó an fhéachain do bhí ar a
éadan ?

An Treas Mhac.
An raibh cuma bhorb bhagarthach air ?

An Ceath. Mac.
Do bhíodh ar uairibh.

-------------------------------------

An Chéad Mhac.
An raibh sé gáireach ?

An Ceath. Mac.
Do rinne sé aon gháire amháin.

An Dara Mac.
Cad í an chuma is mó do bhíodh air ? Borb nó
gáireach ?

An Ceath. Mac.
Cuma bhrónach. An uair do bhíodh sé ag agallamh na
ríoghraidhe agus na laochraidhe do bhíodh sé borb agus
gáireach gach re seal, acht an uair do bhíodh sé ina thost
do bhíodh sé brónach.

An Chéad Mhac.
Cad é an brón atá air ?

An Ceath. Mac.
Níl a fhios agam. Na mílte do mharbh sé, b’fhéidir.

An Dara Mac.
Na cealla do chreach sé.

An Treas Mhac.
Na catha do briseadh air.

Giolla na Naomh.
Mo thruagh an Rí bocht !

An Dara Mac.
Níor mhaith leat-sa bheith id’ Rígh, a Ghiolla na Naomh ?

Giolla na Naomh.
Níor mhaith. Do b’fhearr liom bheith im’ mhanach go
nguidhfinn ar an Rígh.

-------------------------------------

An Ceath. Mac.
Do b’fhéidir dom-sa flaitheas na críche so do ghabháil
ar bheith foirbhthe dhom, óir is de’n bhfuil ríoghdha
m’athair.

An Dara Mac.
Agus is de’n bhfuil ríoghdha m’athair-se mar an
gcéadna.

An Treas Mhac.
Is eadh, agus m’athair-se.

An Ceath. Mac.
Ní leigfead an ríoghacht le haon agaibh. Is liom-sa í !

An Dara Mac.
Ní leat, acht liom-sa.

An Treas Mhac.
Is cuma cia leis í, is agam-sa bhéas sí.

An Dara Mac.
Ní hagat, ná ag éinne ded’ threibh.

An Ceath. Mac
(ag breith ar shlait shailighe agus ag á craitheadh).
Imreochad nimh mo chlaidhimh oraibh ! Cornóchad mo
ríoghacht ar mo náimhdibh. A Ghiolla na Naomh, guidh ar
an Rígh !

Glór cluig do theacht ó’n mainistir.


Giolla na Naomh.
Tá an clog ag labhairt.

Muinntir na mainistreach do theacht ar an bhfaithche ina
nduine agus ina nduine nó ina mbeirtibh, agus an tAbb ina
ndeireadh. An mhacradh do dhul ar fód i leith. Gleo an chatha
do theacht i gcéin.

-------------------------------------

An tAbb.
A chlann, tá an Rí ag fearadh catha i n-aghaidh a
bhíodhbhadh.

An Chéad Mhanach.
Do briseadh ar an Rígh so gach cath ina ndeachaidh go
nuige so.

An tAbb.
Aisling do chonnacas indiu agus mé i bhfiadhnuise
mo Dhé do foillsigheadh dhom go mbrisfear ar an Rígh
arís.

An Dara Manach.
Mo nuar !

An Treas Mhanach.
Mo nuar !

An Chéad Mhanach.
Innis dúinn, a Athair, fáth na mbriseadh
ndo-áirimhithe so.

An tAbb.
An dóigh libh go nglacfar iodhbairt ó lámhaibh
truaillighthe ? Do dhoirt an Rí so fuil na
neimhchionntach. Do rinne tána agus creacha. Do
ghéar-lean na boicht. Do thréig muinnteardhas Dé
agus do chuaidh i gcaradas méirleach.

An Chéad Mhanach.
Is fíor sin. Gidheadh, is maith an comhrac do-ghní
an Rí anois, mar atá, comhlann d’fhearadh ar son a
mhuinntire.

An tAbb.
Aingeal do badh chóir do chur ag dortadh fíona agus
ag briseadh aráin na hiodhbartha so.

-------------------------------------

Ní do Rígh urchóideach is dorttha an fíon uasal bhíos
i gcuisleannaibh deagh-laoch. Ní ar fhuráileamh Ríogh
chionntaigh is ciorrbhuighthe caomh-cholna. Adeirim libh
nach nglacfar an iodhbairt uaidh.

An Chéad Mhanach.
Agus an cionntach cách i gcionntaibh an Ríogh ? Má
buadhtar ar an Rígh béidh a dhólás ar chách. Céard fá
n-imirtear díoghaltas ar chách mar gheall ar chionntaibh
an Ríogh ? Ar an Rígh féin an éiric.

An tAbb.
Is cionntach gach cine i gcionntaibh a ríoghraidhe.
Adeirim libh nach saorfar an cine so go ngabhaid chuca
Rí ionnraic.

An Dara Manach.
Cá bhfuighthear Rí ionnraic ?

An tAbb.
Níl a fhios agam muna bhfaghthar i measg na mac
mbeag so.

Bíodh an mhacradh i dtimcheall an Abbadh anois.

An Chéad Mhanach.
Agus an amhlaidh bhéas an cine fá dhaor-smacht go
beith ionchomhraic do na macaibh beaga so ? Ní hé cás
an Ríogh is truagh liom acht cás an chine. Do chualas
mná ag gol aréir. An mbeidh mná ag gol sa gcrích
so go bráth ?

An Treas Mhanach.
Ar éirghe ó’n mainistir amach dhom indé, do bhí fear
marbh ar imeall na coille. Is uathbhásach catha.

-------------------------------------

An Dara Manach.
Ní headh, is aoibhinn catha ! An uair do bhíomar ag
déanamh ar Nóna anois, a Athair, do chualas tré
shalmaireacht na mbráthar glór buadhbhaill. Do ling
mo chroidhe, agus do b’áil liom éirghe ó’n áit a rabhas
agus dul i ndiaidh an cheoil mheanmnaigh úd. Do badh
chuma liom dá mbadh chum mo bháis do-gheobhainn.

An tAbb.
Aitheasg ógánaigh an t-aitheasg sin. Fanann gach
seanóir leis an mbás, acht téigheann gach ógánach ina
choinne. Dá dtiocfadh fear fuilteach ó’n ionad
coimhghleice úd isteach san áit chiúin so, mar a gcanann
manaigh agus mar a n-imreann leinbh, agus cách do
ghriosadh chum a leanamhna sa gcoimheasgar, níl aon
annso nach n-éireochadh agus a leanmhain, acht mé féin
agus an sean-bhráthair bhuaileas ar gclog. Níl aon
agaibh-se, a bhráithre óga, níl ná aon de na macaibh
beaga so, nach n-éireochadh uaim agus dul sa gcath.
Cuireann an ceol úd na gcaithmhíleadh croidhthe na
n-óg ar meisge.

An Dara Manach.
Oireann an mheisge do’n óige.

An Chéad Mhanach.
A bhráthair, is olc do labhartha.

An tAbb.
Tá leann lán-mheisgeamhail ann is ólta do gach
ógánach, óir an té nár ól de go beith ar meisge dhó
ní bhfuair eolas ar an mbeathaidh. Is leis an leann
úd chuireas Dia croidhthe na naomh ar meisge. Ní
chosgfainn oraibh bhur meisge, a fheara óga !

-------------------------------------

An Chéad Mhanach.
Ní léir dom a bhrígh so, a Athair.

An tAbb.
An dóigh leat dá labhróchadh an glór áluinn uathbhásach
úd le n-a mbíonn na hógánaigh ag síor-fhanmhain agus
cluas le héisteacht órtha, é do labhairt anois san
ionad úd mar a bhfuil an lucht cathuighthe agus na
heachraidhe agus an ceol, go gcoingbheochainn sibh dá
n-éireochadh sibh chum a fhreagartha ? An dóigh leat go
mbadh mhór liom aon agaibh do’n bhás agus é ag
labhairt de’n ghlór áluinn uathbhásach úd, an dóigh leat
go mbadh mhór liom dhó an mac is dílse liom de na
macaibh beaga so ? Do leigfinn uaim sibh uile, gérbh’
uaigneach dom-sa agus do’n trean-bhráthair annso.

An Dara Mac.
Ní rachadh Giolla na Naomh, a Athair.

An tAbb.
Céard fá n-abrair sin ?

An Dara Mac.
Adubhairt sé go mb’fhearr leis bheith ina mhanach.

An tAbb.
Nach rachthá-sa sa gcath, a Ghiolla na Naomh ?

Giolla na Naomh.
Do rachainn. Do rachainn im’ ghiolla do’n Rígh go
bhfreastalfainn air an uair do thréigfeadh cách é.

An tAbb.
Acht is do na naomhaibh is giolla thú, a Ghiolla na
Naomh, agus ní do’n Rígh.

-------------------------------------

Giolla na Naomh.
Níor mhór do’n Rígh bhocht giolla beag nach
dtréigfeadh é an uair do brisfidhe an cath air agus
cách dá thréigean.

An tAbb.
Tá an ceart ag an leanbh so. Clú atá uainne, acht
dualgas giolla do dhéanamh atá uaidh-sean.

Glórtha bróin agus buaidheartha.

An Chéad Mhanach.
Is eagal liom go bhfuil buaidhte ar an Rígh !

An tAbb.
Téigh ar an múr agus innis dúinn a bhfeicfir.

An Chéad Mhanach
(iar ndul ar an múr dhó).
Tá fear chugainn agus é ag teicheadh.

An Dara Manach.
Cia an chosamhlacht atá air ?

An Chéad Mhanach.
Fear fuilteach fann, agus a chosa ar foluamhain
agus ar fuaidreadh faoi.

An Dara Manach.
An fear de mhuinntir an Ríogh é ?

An Chéad Mhanach.
Is eadh.

An míleadh do theacht ar an láthair, agus é tréith lag.

An Míleadh.
Tá buaidhte ar an Rígh !

Na Manaigh.
Mo nuar, mo nuar !

-------------------------------------

An Míleadh.
Tá buaidhte ar an Rígh, adeirim libh. A lucth na
leabhar agus na gclog, ba bheag bhur gcabhair dhúinn
sa gcomhrac cruaidh ! Tá buaidhte ar an Rígh !

An tAbb.
Cá bhfuil an Rí ?

An Míleadh.
Tá sé ag teicheadh roimhe.

An tAbb.
Tabhair tuarasgabháil an chatha dhúinn.

An Míleadh.
Ní fhanann urlabhra agam. Tugtar deoch dhom.

An tAbb.
Tugtar deoch do’n bhfear so.

An mac beag dá ngairmthear Giolla na Naomh do thabhairt uisge
dhó.

An tAbb.
Labhair linn anois agus tabhair dhúinn tuarasgabháil
an chatha.

An Míleadh.
Ba fear comhlainn deichneabhair gach fear dínn.
Ba fear comhlainn céid an Rí. Acht cár bhfeirrde
sinn ar ngaisge ? Do buadhadh orainn agus do
theicheamar romhainn. Tá na céadta bonn le bonn ar
an mbán.

Na Manaigh.
Mo nuar, mo nuar !

Glórtha árda amuigh.

-------------------------------------

An Dara Manach.
Cia tá chugainn ?

An Chéad Mhanach.
An Rí !

Eachraidhe, marcaigh, laochradh, giollarnadh, ⁊c., do theacht ar
an láthair agus an Rí ina bhfochair. An Rí do dhul ar a
ghlúnaibh i láthair an Abbadh, iar gcaitheamh a chlaidhimh ar lár
dhó.

An Rí.
Tabhair do mhallacht dom, a fhir le Dia, agus leig
dom dul d’éag. Tá buaidhte orm. Tá buaidhte ar
mo mhuinntir. Deich gcatha do fhearas i n-aghaidh mo
bhíodhbhadh agus do briseadh orm gach cath díobh. Mé do
thug fearg Dé ar an gcrích so. Iarr ar do Dhia gan
a fhearg d’imirt ar mo chine feasta acht a himirt
orm-sa. Déan trócaire ar mo mhuinntir, a fhir le
Dia !

An tAbb.
Déanfaidh Dia trócaire ortha.

An Rí.
Do thréig Dia mise.

An tAbb.
Do thréigis-se Dia.

An Rí.
Do thréig Dia mo mhuinntir.

An tAbb.
Níor thréig ná ní thréigfidh. Saorfaidh sé an cine so
má ghabhaid chuca rí ionnraic.

An Rí.
Tabhair dhóibh mar sin rí ionnraic. Tabhair dhóibh
duine de do mhanachaibh nó duine de na macaibh beaga
so le bheith ina rígh ortha. An cath ar do chomairce, a
fhir le Dia !

-------------------------------------


An tAbb.
Ní headh, acht ar chomairce chlaidhimh Ríogh ionnraic.
Labhraidh liom, a chlann, agus innsidh dhom cia is
ionnraice in bhur measg ?

An Chéad Mhanach.
Do pheacuigheas-sa.

An Dara Manach.
Do pheacuigheas-sa.

An Treas Mhanach.
A Athair, do pheacuigheamar uile.

An tAbb.
Do pheauigheas-sa mar an gcéadna. Níl aon dá
bhfuil i n-aois fir nár pheacuigh. Nach luath malartar
gaois an leinbh ar bhaois an fhir ! Is eagnaidhe sibh,
a leanbha, a bhfuil bhur suim in bhur mbréagánaibh
agus ar suim-ne inar bpeacthaibh ! Is léir dom an
ní so anois. Do-gheobhadh Rí ionnraic i measg na mac
mbeag so. Labhraidh liom, a mhaca, agus innsidh dhom
cia is ionnraice in bhur measg.

An Mhacradh
(d’aitheasg aon duine).
Giolla na Naomh.

An tAbb.
An mac beag bhíos ag freastal ar chách. Tá an
ceart agaibh. An té is ísle é bhur aoirde. A Ghiolla
na Naomh, an mbéir id’ Rígh ar an gcine so ?

-------------------------------------

Giolla na Naomh.
Táim ró-óg, a Athair. Táim ró-lag.

An tAbb.
Gabh i leith chugam, a leinbh.

An leanbh do dhul chuige.

A dhalta d’oileas, má iarraim ort an ní so, an
ndéanfair é ?

Giolla na Naomh.
Béad umhal duit-se, a Athair.

An tAbb.
An dtiubhrair aghaidh ar an gcath ?

Giolla na Naomh.
Déanfad dualgas Ríogh.

An tAbb.
A mhic bhig, do b’fhéidir gurab é do bhás do gheobhthá.

Giolla na Naomh.
Mo chion an bás, má’s é orduighthear dhom.

An tAbb.
Nach ndubhras go n-iarrann na hóga an bás ?
Sgaipid-sean a gcuirimíd-ne i dtaisge go cúramach ;
tóruighid-sean a séanaimíd-ne. Tá an glór áluinn
uathbhásach tar éis labhartha leis an leanbh so.
Freagróchar thú, a eachlaigh, a bháis ! Ní mór liom duit
mo dhalta.

An Rí.
A Abb, orm féin mo chosaint féin. Ní muirbhfear
leanbh ar mo shon-sa.

-------------------------------------

An tAbb.
Thugais dom do chlaidheamh, agus do-bheirim-se do’n
leanbh so é. Adeirim leat go bhfuil Dia tar éis
labhartha tré ghlór a shean-eachlaigh, tré’n nglór áluinn
uathbhásach thigeas ó chroidhe na gcomhlann.

Giolla na Naomh.
Leig dom an ní bheag so do dhéanamh, a Rí.
Cosnóchad do mheirge go maith. Do-bhéarad chugat
do chlaidheamh thar n-ais tar éis an chatha. Mise
do ghiolla beag dhéanfas faire an fhaid chodlóchas an
Rí, ar bheith tuirseach dhó. Codlóchad-sa anocht agus
déanfair-se faire.

An Rí.
Mo thruaighe, mo thrí thruaighe !

Giolla na Naomh.
Do bhíomar-ne inar gcodladh aréir agus tusa ag
taisteal na gcríoch ndorcha. A Rí bhoicht, is fada do
thriallta. Ní bhéidh mo thriall-sa acht geairid.

An tAbb.
Géill do’n chaoin-iarratas so, a Rí. Adeirim leat
go bhfuil Dia tar éis labhartha.

An Rí.
Ní thuigim do Dhia.

An tAbb.
Cia thuigeas é ? Ní tuigsin is toil leis, acht umhla.
Tá an leanbh so umhal agus de bhrígh go bhfuil sé umhal
déanfaidh Dia mór-bhearta thríd. Caithfir géilleadh
san ní so, a Rí.

-------------------------------------

An Rí.
Géillim, géillim ! Is mairg dom nár thuit san
ionnsaighidh chatha úd !

An tAbb.
Baintear a éadach de’n leabh so go gcuirtear uime
éideadh ríogh.
A éadach do bhaint de’n leanbh.
Cuirtear ionar ríoghdha le cneas an leinbh.
Ionar ríoghdha do chur air, agus cuaróga ar a chosaibh.
Cuirtear léine ríoghdha uime.
Léine ríoghdha do chur air.
Cuirtear uime an brat ríoghdha.
An brat ríoghdha do bhaint de’n Rígh agus do chur um an mac.
Cuirtear mionn ríoghdha fá n-a cheann.
An mionn ríoghdha do bhaint de’n Rígh agus do chur fá cheann an
mhic.
Tugtar dhó sgiath an Ríogh.
Sgiath an Ríogh do thabhairt dó.
Beannacht ar an sgéith so ! Go mbadh daingean í i
gcoinne bíodhbhadh.

An Laochradh.
Beannacht ar an sgéith so !

An tAbb.
Tugtar dhó craoiseach an Ríogh.
An chraoiseach do thabhairt dó.
Beannacht ar an gcraoisigh so ! Go mbadh ghéar í i
gcoinne bíodhbhadh !

-------------------------------------


An Laochradh.
Beannacht ar an gcraoisigh so !

An tAbb.
Tugtar dhó claidheamh an Ríogh.
An claidheamh do thabhairt dó.
Beannacht ar an gclaidheamh so ! Go mbadh chruaidh
é ag bualadh bíodhbhadh !

An Laochradh.
Beannacht ar an gclaidheamh so !

An tAbb.
Gairmim Rí de’n mhac bheag so, agus cuirim an cath
ar a chomairce i n-ainm Dé.

An Rí
(iar ndul ar a ghlúnaibh roimh an mac).
Umhluighim duit, a Rí, agus cuirim an cath ar do
chomairce.

An Laochradh, ⁊c. (iar ndul ar a nglúnaibh i bhfiadhnuise an mhic).
Umhluighimíd duit, a Rí, agus cuirimíd an cath ar
do chomairce.

Giolla na Naomh.
Gabhaim lem’ ais an cath do chosaint i n-ainm Dé.

An tAbb.
Tugtar each dhó.
Each do thabhairt dó.
Sgaoiltear meirge an Ríogh.
An mheirge do sgaoileadh.
Tabhair d’aghaidh ar an gcath, a Rí.

-------------------------------------

Giolla na Naomh
(iar ndul ar a ghlúnaibh i bhfiadhnuise an Abbadh).
Beannuigh mé, a Athair.

An tAbb.
Beannacht ort, a mhic bhig.

An Laochradh.
Beir buaidh chatha agus chosgartha, a Rí !

An Rí beag, iar ndul ar muin eich dhó, do ghluaiseacht chum
an chatha, agus an laochradh agus an ghiollarnadh uime. An
tAbb, an Rí, na manaigh, agus an mhacradh ag féachain ortha.

An tAbb.
A Rí, do bhronnas ort an tseod do b’uaisle dá
raibh im’ theach. Ba gheal liom an leanbh úd.

An Rí.
A shagairt, níor ghlacas riamh óm’ fhó-ríghthibh duais
do ba ríoghamhla.

An Chéad Mhanach.
Táid i láthair an chatha.

An tAbb.
A Dhia láidir, láidrigh lámh an leinbh so. Daingnigh
a chos. Géaruigh a chlaidheamh. Go mbadh méadughadh
meanman agus árdughadh aigne dhó glaine a chroidhe
agus umhlacht a mheoin. A aingeala do rinne
na príomh-chatha, a shean-laochradh Dé, déanaidh cró
catha ina thimcheall agus cathuighidh roimhe le lannaibh
lasracha.

Na Manaigh agus an Mhacradh.
Ámén, Ámén.

An tAbb.
A Dhia, saor an cine so tré chlaidheamh an leinbh
ionnraic.

-------------------------------------

An Rí.
Agus a Chríost do céasadh ar an gcnoc, tabhair an
leanbh slán ó’n gcath contabharthach.

An tAbb.
A Rí, a Rí, ní ceannuighthear an tsaoirse acht le
mór-luach.
Buadhbhall do labhairt.
Tugtar tuarasgabháil an chatha dhúinn.

An Chéad Mhanach agus an Dara Manach do dhul ar an múr.

An Chéad Mhanach.
Tá an dá shluagh ar aghaidh a chéile.
Buadhbhall eile do labhairt.

An Dara Manach.
Binn sin ! Sin é buadhbhall an Ríogh !
Gártha.

An Chéad Mhanach.
Tá gártha os árd ag sluagh an Ríogh.
Gártha eile.

An Dara Manach.
Tá an namha ag á bhfreagairt.

An Chéad Mhanach.
Tá na sluaighte ag dul i gcomhdháil a chéile.

An Dara Manach.
Tá ina throid eatortha.

An Chéad Mhanach.
Tá ar muinntir ag géilleadh.

An Treas Mhanach.
Ná habair sin.

-------------------------------------

An Dara Manach.
Mo bhrón, táid ag géilleadh.

Buadhbhall do labhairt.

An Treas Mhanach.
Binn sin arís ! Ba thráthamhail do labhrais, a
bhuadhbhaill an Ríogh !

An Chéad Mhanach.
Tá meirge an Ríogh ag dul sa gcath.

An Dara Manach.
Chím an Rí beag !

An Treas Mhanach.
An bhfuil sé ag dul sa gcath ?

An Chéad Mhanach.
Tá.

Na Manaigh agus an Mhacradh
(d’aon ghuth).
Beir buaidh chatha agus chosgartha, a Rí !

An Dara Manach.
Tá sé ina troid mhaith anois.

An Chéad Mhanach.
Do ráinig dhá fhairrge le chéile ar an maigh.

An Dara Manach.
Dhá fhairrge fhraochta !

An Chéad Mhanach.
Tá fairrge dhíobh ag trághadh.

An Dara Manach.
An namha atá ag dul ar gcúl !

-------------------------------------

An Chéad Mhanach.
Tá an Rí beag ag dul tríotha.

An Dara Manach.
Tá sé ag dul tríotha mar do-gheobhadh seabhac tré
mhion-éanaibh.

An Chéad Mhanach.
Nó mar do-gheobhadh faol-chú tré tréid chaorach ar
mhachaire.

An Dara Manach.
Mar bhorbh-shruth tré bhearnain shléibhe !

An Chéad Mhanach.
Tá sé ina raon ruathair roimhe.

An Dara Manach.
Tá seiseilbhe móra ins an gcath. Tá sé ina chasán
chomh-gháireach roimh mharc an Ríogh !

An Chéad Mhanach.
A chinn órdha os cionn an áir ! A lann lonnrach
lán-ádhbhal an Ríogh !

An Dara Manach.
Tá an namha ag teicheadh !

An Chéad Mhanach.
Tá buaidhte ortha ! Tá buaidhte ortha ! Tá
sé ina dhearg-raon ruathair ! Déantar libh na
gártha maoidhte !

An Dara Manach.
Mo bhrón !

An Chéad Mhanach.
Mo bhrón, mo bhrón !

-------------------------------------

An tAbb.
Céard sin ?

An Chéad Mhanach.
Tá an Rí beag ar lár.

An tAbb.
An bhfuil an bhuaidh aige ?

An Chéad Mhanach.
Tá, acht tá sé féin ar lár. Ní fheicim a cheann
órdha. Ní fheicim a lann lonnrach. Táthar ag tógáil a
chuirp de’n bhán.

An tAbb.
An bhfuil an namha ag teicheadh ?

An Dara Manach.
Táid. Táid ag teicheadh agus tá an tóir ina ndiaidh.
Táid sgaipthe. Táid sgaipthe mar do sgaipfidhe ceo !
Nílid le feicsin ar an maigh.

An tAbb.
A bhuidhe le Dia !
Cluintear caoineadh.
Do freagradh thú, a ghlóir uathbhásaigh. A
shean-eachlaigh, d’fhreagair mo dhalta.

An Treas Mhanach.
Táthar ag breith chugainn leinbh mhairbh.

An Rí.
Adubhairt sé gurab eisean do chodlóchadh anocht agus
gur mise do dhéanfadh faire.

-------------------------------------

Laochradh do theacht ar an bhfaithche agus corp an Ríogh bhig
ar chróchar aca ; bantracht dá chaoineadh. Leagtar an cróchar
i lár na faithche.
Thug sé mo chlaidheamh thar n-ais chugam. Do chosain
sé mo mheirge go maith.

An tAbb
(ag tógáil an chlaidhimh de’n chróchar).
Beir leat an claidheamh.

An Rí.
Ní bhéarad, acht a fhágáil aige-sean. Níor cheart do
Rígh a chodladh do dhéanamh gan claidheamh aige. Do ba
Rí fíor-chalma é so.
An claidheamh do thógáil a láimh an Abbadh do’n Rígh agus a
leagan ar an gcróchar arís. An Rí do dhul ar a ghlúnaibh.
An Rí.
Umhluighim duit, a Rí mhairbh agus a leinbh bhuadhaigh ;
pógaim thú, a gheal-cholainn, ó’s í do ghlaine-se do
shaor mo mhuinntir.
Clár éadain Ghiolla na Naomh do phógadh dhó. Tosnuightear
ar an gcaoineadh arís.

An tAbb.
Ná caointear libh an leanbh so, óir do cheannuigh
sé saoirse dá chine. Déantar libh na gártha maoidhte
agus cantar libh caintic ag moladh Dé.

Te Deum do ghabháil dóibh ag breith an chuirp isteach sa
mainistir dóibh.
A ChRÍOCh-SAN

